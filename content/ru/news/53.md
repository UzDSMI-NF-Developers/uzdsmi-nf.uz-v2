---
id: 53
title: '"Jańa Ózbekstan – jańasha kóz-qaras" atamasında ilaj bolıp ótti'
date: '2020-11-11'
featuredImage: '/news/53/photo_2020-11-11_10-00-48.jpg'
description: 'Búgin Nókis rayonı Qutankól MPJ aymaǵındaǵı mádeniyat orayında «Jańa Ózbekstan – jańasha kóz-qaras» atamasında ilaj bolıp ótti'
---

# «Jańa Ózbekstan – jańasha kóz-qaras» atamasında ilaj bolıp ótti

Búgin Nókis rayonı Qutankól MPJ aymaǵındaǵı mádeniyat orayında «Jańa Ózbekstan – jańasha kóz-qaras» atamasında ilaj bolıp ótti.

Ilajǵa Ózbekstan hám Qaraqalpaqstan xalq artisti M.Abdiqunduzov, Ózbekstanǵa xızmet kórsetken artist, Qaraqalpaqstan xalq artisti Ó.Qosımbetov, Jeńil atletika boyınsha Ózbekstan chempionı T.Mixaylova hám basqada mádeniyat hám kórkem-óner tarawı wákilleri qatnastı.

Ótkerilgen ilajda Jańalanıw jolınan baratırǵan mámleketimizde alıp barılıp atırǵan keń kólemli reformalar, xalqımızdıń turmıs-shárayatın jaqsılaw boyınsha ámelge asırılǵan iygilikli isler, miynetkesh hám miyirman xalqımızdıń bıyılǵı sınawlarǵa bay bolǵan jılda joqarı insaniylıq pazıyletlerin kórsete alǵanlıǵı atap ótildi. 

![](/news/53/photo_2020-11-11_10-00-44.jpg)

![](/news/53/photo_2020-11-11_10-00-45.jpg)

![](/news/53/photo_2020-11-11_10-00-46.jpg)

Pandemiya dáwirinde xalqımızdıń karantin basqıshın mashaqat penen basınan ótkerip atırǵanlıǵı hám olarǵa joqarı keypiyat inám etiliwi kerekligi ayrıqsha atap ótiwimiz kerek.-deydi f.i.k. Z.Qojıqbaeva. – Haqıyqatında da, bıyıl hawa rayı, tábiyiy apatlar hám global pandemiya elimizdiń barlıq puqaralarınıń turmısına óziniń tásirin tiygizbey qoymadı. Sardobadaǵı, Buxara wálayatındaǵı apatshılıqlarda xalqımız ózleriniń miyrim-shápáátin kórsete aldı. Biz pandemiyanı da usınday keń peyillilik hám ózlerimizdiń sabırlılıǵımız, joqarı adamgershiligimiz benen jeńip óte alamız. 
Ilaj sheńberinde kem támiynlengen hám imkaniyatı sheklengen puqaralar halınan xabar alınıp, sawǵalar berildi.

Ótkerilgen ilaj juwmaǵında MPJnıń Mádeniyat bólimi tárepinen shólkemlestirilgen kórgizbe jıynalǵanlar názerine usınıldı. 

![](/news/53/photo_2020-11-11_10-00-47.jpg)

![](/news/53/photo_2020-11-11_10-00-49.jpg)

![](/news/53/photo_2020-11-11_10-00-50.jpg)

Ilaj ÓzMKÓMI Nókis filialı professor-oqıtıwshıları, student-jasları hám mádeniyat bólimi tárepinen tayarlanǵan kórkem-ádebiy bólim menen dawam etti.

**_J.Iskenderov_**
**_ÓzMKÓMI Nókis filialı baspasóz xatkeri_**
