---
id: 2
title: 'Jańa Ózbekstan kreativ mádeniyattı rawajlandırıw jolında'
date: '2020-11-06'
featuredImage: '/post-default.jpg'
description: ''
---

# Jańa Ózbekstan kreativ mádeniyattı rawajlandırıw jolında

2020–jıldıń 31-oktyabr' kúni Ózbekstan mámleketlik kórkem óner institutı hám Ózbekstan mámleketlik kórkem óner institutı Nókis filialı, Britaniya Keńesiniń Ózbekstandaǵı wákillikxanası menen birgelikte «Ózbekstanda mádeniyat hám kórkem óner tarawın rawajlandırıwda kreativ isbilermenliktiń ornı» atamasındaǵı Xalıqaralıq ilimiy-ámeliy onlayn seminar bolıp ótti.

Ilajdı ÓzMKÓMI «Mádeniyat hám kórkem óner mákemelerin shólkemlestiriw hám basqarıw» kafedrası docenti M.YUldasheva kiris sóz benen ashtı hám basqarıp bardı. Ózbekstan Respublikası Mádeniyat Ministrligi basqarma baslıǵı F.Djuraev, Qaraqalpaqstan Respublikası I.V.Savickiy atındaǵı mámleketlik kórkem óner muzey direktorı G.Izentaeva, Qaraqalpaqstan xalıq jazıwshısı, «Bilim» baspası direktorı M.Nızanov, Ózbekstan Respublikası Ónerment birlespesi Qaraqalpaqstan Respublikası basqarması baslıǵı orınbasarı S.Madaminova, Isbilermen hayal shólkemi aǵzası Shomanay rayonı ónermenti A.Nawbetova, Ózbekstan Respublikası xudojnikler awqamı xudojnik-ónerment M.Allambergenova, «Oxus culture» mádeniyat orayı baslıǵı X.Atoev, ÓzMKÓMI «Mádeniyat hám kórkem óner mákemelerin shólkemlestiriw hám basqarıw» kafedrası docenti B.Salaydinov, O.Dusmuxamedov, hám de Nókis filialı «Mádeniyat hám kitapxana iskerligi» kafedrası baslıǵı G.Saparbaevalar keń turde bayanat jasadı.

Ilajǵa Respublikamızdaǵı JOO professor-oqıtıwshıları, ǴXQ wákilleri, mádeniyat hám kórkem óner tarawınıń ilimiy-xızmetkerleri hám student jaslar qatnastı. Bayanat jasaǵan isbilermenler óz isbilermenligin qalay jolǵa qoyǵanınlıǵın xám kreativ ideyalar tiykarında óz biznes rejelerin jaratqanın hám de qanday mashqalalarǵa dus kelgenligi, jetiskenlikleri xaqqında aytıp berdi.

Ilimiy-ámeliy onlayn seminardıń maqseti Prezidentimiz Sh.Mirziyoevtiń 2018-jıl 1-avgustdaǵı «Mádeniyat hám kórkem óner tarawında mámleketlik-jeke sheriklikti rawajlandırıw ushın sharayatlar jaratıw is-ilajları haqqında» ǵı qararınıń orınlanıwı hám onı elede jámiyetimiz turmısına eńgiziw, úgit-násiyatlawǵa baǵdarlandı.

Qararǵa bola, mádeniyat hám kórkem óner mákemeleriniń imaratların mámleketlik emes shólkemlerge kommerciya tiykarında beriw, mámleketlik emes mákemelerdi shólkemlestiriw, tómen iskerlik alıp barıp atırǵan oraylardı atalıqqa beriw, nızam hújjetlerinde belgilengen tártipte «nol'» stavkada paydalanıwǵa beriw hám satıw boyınsha túsinikler berildi.

Tarawǵa shet el investiciyaların qamtıw, isbilermenlikti baslamaqshı bolǵan jaslarǵa bolsa, bunnan bılay qolaylı sharayatlar jaratıladı hám tómendegi imkaniyatlar menen táminlendi:

Jeke-sheriklik mal-múlk tiykarında shólkemlestirilgen mámleketlik emes mádeniyat hám kórkem óner mákemelerin materiallıq-texnikalıq, ekonomikalıq hám metodikalıq támiyinlewge járdem beriw, atalıq formasındaǵı qayırqomlıq iskerligin alıp barıwǵa járdemlesiw boyınsha múmkinshilik jaratıladı h.t.b.

Mámleketimiz tárepinen jaratılǵan imkaniyatlardan paydalanıp mádeniyat tarawında isbilermenlik penen shuǵıllanıwshı shaxslarǵa keń kólemli múmkinshilikler jaratıw búgingi kúnde tarawdıń alǵa qoyǵan baslı strategiyasınan biri.

Húrmetli Prezidentimizdiń mádeniyat – bul xalqımız, jámiyetimizdiń kórinisi. Biz Ózbekstannıń jańa kórinisin jaratıwǵa kirisken ekenbiz, bunı, áweli milliy mádeniyatımızdı rawajlandırıwdan baslawımız lazım – degen bahalı pikirlerin basshılqqa alıp kórkem óner hám mádeniyatımızdı rawajlandırıwda hár birimiz óz úlesimizdi qosıw kerekligin umıtpawımız kerek. Sebebi, jańa Ózbekstandı – jańa rawajlanǵan mádeniyat penen birge quramız.

Joqarı dárejede ótkerilgen onlayn ilimiy-ámeliy seminarǵa 200 den aslam qatnasıwshı qatnastı. Ilaj dawamında qatnasıwshılar ózleriniń qızıqtırǵan sorawlarına juwaplar aldı. Seminar sońında ilajdı ótkeriwde pidákerlik kórsetkeni ushın B.Salaydinovqa, qaraqalpaq mádeniyatı hám kórkem ónerinde kreativ isbilermenlikti júzege shıǵarıwda xám onı úgit-násiyatlawda ayrıqsha belsendilik kórsetkeni ushın G.Saparbaeva hǝm Bekjanovaǵa tereń minnetdarshılıq bildirildi.

**_Asılbek QOLQANATOV ÓZMKÓMI Nókis filialı studenti_**
